---
page: index
title: index
---

![Logo](/Logo.png){style="margin: auto"}

## Benvenuti

Benvenuti nelle pagine Wikia dedicate alle terre di Lumen et Umbra.

Lumen et Umbra (o se preferite, LeU) è un MUD, ovvero un gioco di ruolo online testuale, molto particolare, in cui anziché le immagini e gli effetti speciali sono le descrizioni e le nostre (e vostre) azioni ad avere il potenziale per creare l'atmosfera.

LeU nasce nel 1994, per mano dei sommi ed eterni Benem (Emanuele Benedetti) e Joy (Giuseppe Caggese), come "naturale" evoluzione di un dikumud (shadowdale) dove c'era un'elevata concentrazione di utenti italiani. Quello che nacque dopo pesanti modifiche fu battezzato BenemMUD e da allora ad oggi ha subito numerose evoluzioni (quella attualmente attiva è la versione 2.62) e la quasi totalità delle visualizzazioni su schermo è in lingua italiana: dell'originaria lingua inglese sono restati i comandi e poco altro.

## Ambientazione

Le terre di LeU sono molto insolite... immaginate il nostro mondo, nell'epoca in cui l'Impero romano era fiorente... immaginate che in uno degli infiniti mondi possibili esso non sia mai terminato... Immaginate ora che l'intero mondo conosciuto venisse avvolto e permeato dalla magia... con lo sbocciare di nuove culture e la nascita di nuove creature, il mondo si è ampliato e, per i continui eccessi nei flussi di potere arcano esso è diventato un crocevia di mondi nel multiverso (un po' come Sigil, in un'altra "realtà").

In sintesi, le terre di LeU sono un'interessante fusione fra il fantasy e l'antica Roma imperiale... anche se qui e là possono trovarsi delle curiose "ombre" provenienti da altri universi.

Vagando per queste terre potrà dunque capitarvi di fluttuare nel piano astrale, visitando una magnifica città d'argento, potrete incrociare le lame con i maestri d'arme di sotterranee città degli elfi oscuri. Vi potrebbe persino capitare di compiere un insolito viaggio all'interno di un drago colossale, di sprofondare nelle oscurità dell'Abisso, affrontandone il signore, o di salire le vette di monte Celestia, trovandovi al cospetto del suo sire. O ancora, potreste trovarvi in una festa in maschera, dove nessuno è innocuo come sembra, o ancora perdervi nella vastità di regni in perenne lotta e riuscire a evocare Ashura, il potente nume della guerra... o, perché no, potreste passeggiare per le terre dell'antica Grecia, scalare l'Olimpo o visitare le pacifiche terre di Arcadia...

Potete combattere battaglie, cantare le gesta degli eroi, declamare inni ai vincitori, declamare epitaffi per gli sconfitti... persino recitare, mentre impersonate uno dei numerosi avventurieri che hanno calcato, percorrono e visiteranno le terre del mondo leuniano, dell'impero almense e dei regni circostanti.

## Come collegarsi a Lumen et Umbra

Lumen et Umbra è, come abbiamo detto, un MUD. MUD è l'acronimo per Multi User Dimension (Dimensione Multi Utente). Insomma, possiamo dire senza tema di smentite che i MUD sono gli antesignani dei MORPG (Multiplayer Online Role Playing Game - Giochi di Ruolo Online per più Giocatori). A differenza degli attuali giochi grafici, che necessitano di configurazioni sempre più complesse, giochi voluminosi e spesso abbonamenti, un MUD invece è semplice, occupa poco spazio, non ha esigenze hardware o software, né di banda, ed è totalmente gratuito.

Le uniche cose che servono per giocare sono una connessione alla rete (ma se state leggendo queste pagine direi che siamo a buon punto, su quel versante), e un client per MUD: si tratta di programmini generalmente compatti (nell'ordine di qualche Mb di spazio richiesto) che facciano da interpreti delle informazioni provenienti dal MUD stesso.

Installare il client (ve ne sono di diversi tipi, fra cui i più usati sono Zmud, Cmud e GGMud) non è l'unico modo per poter giocare a Lumen et Umbra, anche se è quello che permette una maggiore personalizzazione dello stile di gioco; infatti è anche possibile utilizzare il client java disponibile direttamente online oppure accedere tramite telnet, in questo modo

Start > Esegui >si digita telnet mclmud.mclink.it:6000 e si dà invio

Si apre così una finestra apposita (telnet, appunto) che consente al nostro computer di "dialogare" con il server di Lumen et Umbra.

## Il gioco

Quale che sia il modo in cui vi siete collegati, vi troverete di fronte a questa schermata:

Ogni giocatore su LeU e' tenuto a leggere, conoscere e rispettare\:bril regolamento del gioco senza alcuna eccezione.

Per leggere il regolamento digitate 'help regolamento' una volta\:brentrati in gioco.

Nome del personaggio ('nuovo' per nuovo personaggio)::brSe è la prima volta che vi connettete, digitate nuovo e proseguite, seguendo le semplici istruzioni a video, per creare un vostro personaggio.

Se avete già creato un personaggio, digiterete invece il nome del vostro personaggio e la vostra password. La password scelta viene criptata automaticamente dal server, quindi non è leggibile da parte di nessuno. Abbiate cura di scegliere una password non troppo ovvia per il vostro personaggio e di non consentirne l'accesso a chiunque.

Vi raccomandiamo, prima di giocare, di prendere lettura del regolamento di Lumen et Umbra, almeno nella sua parte generale: potrà essere un po' noiosa, ma il regolamento di gioco serve a tutelare voi e gli altri giocatori.

Infine, se siete totalmente nuovi al mondo dei mud, se volete ambientarvi meglio o semplicemente se volete rinfrescare le vostre conoscenze, potete leggere qualcosa in più sul funzionamento del mondo oppure vedere un esempio su... come si comincia.

Detto questo, non ci resta che augurarvi un buon gioco!

I contenuti della comunità sono disponibili sotto la licenza CC-BY-SA a meno che non sia diversamente specificato.
